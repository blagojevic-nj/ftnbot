Факултет техничких наука је једна од најсавременије организованих високообразовних 
институција у региону са традицијом дугом преко шест деценија, познат и признат у 
целом свету, а инжењери образовани на овом Факултету, раде и постижу запажене 
резултате у сваком предузећу које има везе са технологијом, производњом, образовањем 
или услугама, јер од свих занимања која се у нашој земљи образују, техника је и 
даље најтраженија.

Факултет је основан 18. маја 1960. године као Машински факултет. 
Снажан развој привреде и потребе друштва допринеле су покретању нових струка 
електротехнике и грађевинарства, тако да је 1974. године Машински факултет 
прерастао у Факултет техничких наука.

Факултет техничких наука је у 2007. години акредитован за обављање научне делатности, 
реакредитован 2010. године. Маја 2008. године је међу првима у Србији акредитован и 
као високошколска установа за обављање наставне делатности.

Данас је акредитовано укупно 85 студијских програма свих нивоа, који покривају 
техничко-технолошко поље, природно-математичко поље, уметничко поље и медицинско 
поље кроз интердисциплинарне студије. Сви студијски програми основних, мастер и 
докторских академских студија су акредитовани за извођење наставе на енглеском 
езику.

Први је на овим просторима, 2004. године, пре потписивања Болоњске декларације, 
почео са издавањем додатка дипломи који је након тога усвојен као модел за 
издавање на Универзитету у Новом Саду, а на препоруку Министарства просвете и спорта 
Републике Србије и на осталим Универзитетима у земљи. 
Од 2006. године и мастер диплома се издаје на српском и енглеском језику што је у 
великој мери олакшало проходност и запошљавање наших студената у Европи и свету.

Сталне иновације наставног процеса имају за резултат високу спремност наших 
инжењера за решавање конкретних пословних проблема. Факултет је први у бившој 
Југославији, 2000. године сертификовао систем квалитета према међународном стандарду
ISO 9001:2000 код Савезног завода за стандардизацију и код Међународне 
сертификационе организације RWTÜV из Есена. Као први од високошколских установа у
земљи, Факултет данас поседује Систем менаџмента, који обухвата три система - 
Систем менаџмента квалитетом (ISO 9001), Систем менаџмента животном средином 
(ISO 14001) и Систем менаџмента безбедношћу и здрављем на раду (ISO 45001), 
сертификован код Међународне сертификационе организације TÜV NORD CERT.

Кључне речи за будућност су: КВАЛИТЕТ, ЕФИКАСНОСТ и МУЛТИДИСЦИПЛИНАРНОСТ у свим 
процесима и у свим деловима факултета.

Факултет техничких наука у Новом Саду је високошколска и научноистраживачка установа
чија мисија је реализација висококвалитетних образовних процеса, развој научних  
дисциплина и трансфер стечених знања у привреду и друштво. Од оснивања, 1960. 
године, Факултет техничких наука је посвећен остварењу своје мисије заснован 
на успешним резултатима научноистраживачког рада и њиховој примени у пракси. 
Током времена Факултет је према уоченим потребама привредног окружења, као и 
актуелним потребама друштва, развио студијске програме, који образују студенте за 
постојеће и наступајуће техничко-технолошке и социо-економске системе, развијајући 
при том упоредо и сопствене, компетентне људске и природне ресурсе.

Факултет техничких наука своју мисију остварује у три међусобно повезане основне 
групе делатности: високо образовање, научноистраживачки рад и трансфер знања у 
привреду. При томе стално унапређује образовне програме, квалитет процеса рада и 
људске и материјалне ресурсе са тежњом достизања највиших стандарда. На тај начин 
Факултет техничких наука обезбеђује задовољење образовне потребе младих генерација, 
научно стручних потреба привреде и материјалних потреба запослених, те као део ширег
образовног – научног система, представља покретачку снагу развоја друштва.

Визија Факултета техничких наука ја да, као равноправни партнер у јединственом 
европском простору високог образовања у научноистраживачком раду, достигне највише 
нивое изврсности, односно високо место у друштву најбољих. На путу ка испуњењу своје 
визије Факултет свој оквир компетенција и рада шири и допуњује партнерским везама 
са универзитетима и привредним организацијама са свих континената света, усвајајући 
позитивне трендове глобалног система образовања и истраживања.

Оријентација ка модерним студијским програмима и квалитетним студујама ствара 
услове за бржи раст и развој уз реално поимање потреба за образовањем у 
карактеристичном окружењу. Велики број међународних научних пројеката и 
обиман трансфер добијених резултата у привреду ставара додатну вредност и 
компетенције учесника у процесу образовања, а све у циљу остваривања постављене 
визије.

Драги студенти, уважене колегинице и колеге, поштовани пријатељи,
добро дошли на Факултет техничких наука, место на коме се више од 
шест деценија негује континуитет развоја високог образовања, науке и сарадње са 
привредом. Од свог оснивања, 1960. године Факултет се непрекидно развијао и 
прилагођавао променљивим захтевима технолошког развоја. Зато је данас ФТН 
препознат као лидер у области инжењерства не само на Универзитету у Новом Саду, 
Републици Србији него и у овом делу Европе. За мене, као вршиоца дужности декана 
овог угледног факултета, ово је част и привилегија, али и велика одговорност.

Са богатом историјом и наслеђем, ФТН се данас поноси својим бројним студијским 
програмима, висококвалификованим наставницима и сарадницима, као и сарадњом са 
другим научним институцијама и привредним субјектима. Наш императив је да пружимо 
висок квалитет образовања, промовишемо истраживачки рад и подржимо иновације у 
области техничких наука.

Свеобухватним стратешким приступом фокусирамо се на даљи развој и промену садржаја 
студијских програма у складу са привредним и технолошким захтевима али и стварање 
флексибилних интердисциплинарних програма који ће нашим студентима омогућити да 
развијају широк спектар вештина, критичко мишљење, научну писменост и иновативност. 
Једино на овај начин можемо се прилагодити брзим променама у индустрији и технологији.
Кроз инвестиције у лабораторије, инфраструктуру и сарадњу са привредом и другим 
истраживачким институцијама охрабрујемо партнерства која студентима омогућавају 
стицање практичног искуства а истраживачима рад на пројектима са стварним утицајем.

Напредак у техничким наукама не може се остварити без континуираног 
научноистраживачког рада, а Факултет техничких наука игра кључну улогу 
у овом процесу. Наши наставници и сарадници годишње објављују велики број 
научних радова у водећим часописима, гостујући су предавачи на светским 
универзитетима и имају бројне регистроване патенте, техничка решења, студије и 
изграђене објекте. Факултет је такође организатор многобројних научних и стручних 
конференција и скупова који доприносе развоју науке и академских дисциплина, 
утичу на ширење знања, размену идеја, унапређују каријере истраживача и промовишу 
интердисциплинарни рад.

Најважнији ресурс ФТН-а су људи - студенти, наставници, сарадници и ненаставно 
особље. Наставићемо да улажемо у њихов развој, побошљање материјалног положаја 
како би Факултет успешно наставио пут ка изврсности и остао лидер у области 
техничких наука.

На крају, Факултет техничких наука је посвећен својој мисији да образује и 
подржава нове генерације стручњака, истраживача и предузетника. Наша прошлост је 
богата, садашњост је динамична, а будућност је пуна изазова и могућности. 
Радујем се овом путовању и остваривању заједничких циљева.

С поштовањем,

проф. др Борис Думнић, декан Факултета техничких наука


Факултет техничких наука у бројкама
- Студенти: више од 17000
- Запослени: 1228 (наставно 879; ненаставно 349)
- 13 департмана
- 48 катедри
- 10 стручних служби
- 37 научноистраживачких центара
- 126 савремено опремљених лабораторија
- Рачунарски центар са 360 рачунара
- Библиотека располаже фондом од 195522 библиотечке јединице

Тренутно је у процесу реализације 160 међународних пројекта 
(H2020/HORIZON EUROPE, IPA INTERREG, ERASMUS+, CEEPUS, COST) и више од 60 
домаћих научних пројеката, које финансирају: Министартво науке технолошког 
развоја и иновација, Покрајински секретаријат за високо образовање и 
научноистраживачку делатност, Фонд за науку Републике Србије, Фонд за иновационе делатности и остали.
ФТН је издавач 4 међународна научна часописа, а годишње је организатор или 
суорганизатор преко 20 сталних научно стручних конференција из области које развија.

Полазећи од главних начела Болоњске декларације: побољшање квалитета студија, 
кредитни систем, степенасте студије, издавање Додатка дипломи, мобилност студената 
и наставника, итд., на Факултету техничких наука у Новом Саду, између осталог још 
пре две године је постављен модел Додатка дипломи. Са доделом Додатка дипломи је 
започето на промоцији дипломираних инжењера и магистара која је одржана 18.05.2004.

Додатак дипломи је документ који се припаја дипломи високог образовања са циљем 
побољшања међународне „очигледности” и олакшавања академског и професионалног 
препознавања квалификација (диплома, степена, сертификата, итд). Направљен је 
тако да нуди опис природе, степена, контекста, садржаја и статуса студија које је 
похађао и успешно 
завршио студент именован у оригиналној дипломи, којој се овај додатак припаја.

Додатак дипломи националне институције праве према обрасцу који је направила радна 
група Удружене европске комисије – Савета Европе – UNESCO-а, која га је и тестирала 
и одредила му изглед.

Додатак дипломи се састоји из осам делова (информације које идентификују 
имаоца квалификације, информације које идентификују квалификацију, 
информације о нивоу квалификације, информације о садржајима и постигнутим 
резултатима, информације о функцији квалификације, додатне информације, 
оверавање Додатка, информације о националном систему високог образовања). 
Институције треба да за додатак дипломи примене исту аутентичну процедуру 
као и за саму диплому.

Додатак дипломи на српском језику у Србији уручен је завршеним студентима 
Факултета техничких наука на свечаној промоцији магистара техничких наука и 
дипломираних инжењера на дан Факултета 18. 05. 2004. године. Додатак је доживео 
позитивне реакције од стране студената и њихових родитеља.

Рад са странкама на Студентској служби је радним данима од 11:00 до 12:00 часова.

Од оснивања, 1960. године Факултет техничких наука је посвећен остварењу квалитетних 
процеса образовања који су засновани на успешним резултатима научно-истраживачког 
рада и њиховој примени у реалним условима. Током времена Факултет је, према уоченим 
потребама привредног окружења као и према актуелним потребама друштва, развио 
студијске програме који образују учеснике у наступајућим технолошким и 
социо-економским променама у друштву, развијајући при том упоредо и сопствене, 
компетентне људске и технолошке ресурсе који обезбеђују остварење мисије.

„ФТН мСтудент“ пружа могућност да се највећи број административних активности 
заврши брзо и лако, преко мобилног телефона и овим путем позивамо све студенте 
Факултета техничких наука да инсталирају апликацију.

Одмах након пријављивања, студенти ће добити сигуран, мобилни приступ 
најважнијим и најновијим информацијама о последњој оцени, испитним роковима, 
групама којима припадају, просечној оцени и стању на финансијској картици. 
Поред тога, једним кликом могуће је проверити оцене, распоред, статус наплате 
задужења, вести са Факултета и др.

Библиотека Факултета техничких наука постоји још од настанка Машинског факултета. 
Располаже угодним простором који испуњава све библиотечке стандарде. У оквиру ње 
налази се радни простор од 176 м2, складиште од 126 м2 и читаоница од 176 м2. 
Студентска читаоница смештена је у угодни климатизовани амбијент и има 105 радних 
места. У оквиру радног простора се налазе најновији бројеви часописа, приручници и 
енциклопедије. У току 2008. године извршено је комплетно реновирање библиотеке тако 
да данас изгледа као библиотеке најпознатијих факултета и универзитета по условима 
за рад и учење.

Фондови библиотеке се састоје, углавном, од стручне литературе. Постоји велики број: 
уџбеника, помоћних уџбеника, практикума, приручника, енциклопедија и речника потребних
 за рад. Библиотека располаже фондом књига од око 60.000 библиотечких јединица. 
 На располагању су 1.550 наслова серијских публикација. У Библиотеци се чува: 9.363  
 дипломска рада, 12.730  мастер радова, 16.155  дипломских радова 
 (бечелор, дипломски и завршни радови), 1772 специјалистичка рада, 1.027 магистарских 
 радова и 1.332 докторска рада.

За потребе својих корисника, Библиотека користи веома развијену службу 
међубиблиотечке размене са другим библиотекама у земљи, а преко Библиотеке 
Матице српске и са библиотекама у иностранству. Информације о библиотечком 
материјалу корисник може да добије телефоном,  путем електронског каталога 
(www.biblioteka.ftn.uns.ac.rs), лисног каталога или слободним приступом полицама 
са књигама уз стручну помоћ библиотекара.

Универзитетски библиотечко-информациони систем (БИС) се развија на основу 
информационих потреба студената, наставника, научних и стручних сарадника, 
којима библиотечки фондови служе за перманентно образовање, научноистраживачки и 
стручни рад. Задатак БИС-а је да помогне одвијање образовних и научноистраживачких 
процеса, као и да омогући бржи трансфер научних сазнања и научно-технолошких 
информација.

Библиотека Факултета техничких наука, као и све научне библиотеке државних 
институција у Србији, је прикључена на академску мрежу, преко које је могућ 
сталан приступ сервисима КоБСОН-а. Преко КоБСОН-а је могуће претраживати: 
електронске часописе, књиге, индексне базе, стране докторске дисертације и каталог 
штампаних часописа у библиотекама Србије. 

Факултет техничких наука се налази на адреси Трг Доситеја Обрадовића 6, 
21102 Нови Сад. Телефон: (+381) 21 450 810
Fax: (+381) 21 458 133
E-mail: ftndean@uns.ac.rs